ОГЛЯД ПЕРСПЕКТИВ ТА РИЗИКІВ ВПРОВАДЖЕННЯ ЦИФРОВИХ ТЕХНОЛОГІЙ В ПУБЛІЧНОМУ УПРАВЛІННІ УКРАЇНИ. 

Постановка проблеми. 
На сьогоднішній день в Україні актуальною є проблема трансформації системи державного управління й впровадження нових методів та інструментів діяльності управлінців у місцевих і державних органах публічного врядування. Актуальним є питання оптимізації та вдосконалення діяльності органів публічного управління йa збільшення їхньої орієнтації на потреби громадян. Від публічного управління необхідне вчасне реагування на виклики, що з’являються у суспільстві та раціональне, якісне і оптимальне управління. Тому постає потреба використання новітніх цифрових технологій в роботі урядових і місцевих адміністративних установ для того щоб забезпечити відкритість інформації та прозорість управлінських процесів.

Постановка завдання
Метою даної статті є дослідження впровадження цифрових технологій в публічному управлінні з метою підвищення ефективності та якості діяльності державних структур. Стаття має на меті проаналізувати нормативно правову основу та проблеми, які виникають при впровадженні цифрових технологій в державне управління, визначити можливі напрямки їх подальшого розвитку та надати рекомендації з метою підвищення ефективності їх використання. Зокрема буде розглянуто впровадження досягнень штучного інтелекту у публічних адміністраціях України.

Виклад основного матеріалу
В Україні для забезпечення переходу до цифрового суспільства та впровадження інформаційних технологій для отримання вищезазначених переваг на державному рівні прийнято ряд нормативно-правових документів: концепція розвитку електронного урядування, концепція розвитку електронної демократії та концепція розвитку цифрової економіки та суспільства. Ця нормативно-правова база дозволяє робити системні кроки в процесі освоєння та впровадження новітніх інформаційних технологій в органах публічного управління.
Також помітним стає процес цифрової трансформації суспільства в публічних адміністраціях, який спрямований спростити їх бюрократичну діяльність з урахуванням інтересів стейкхолдерів – представників бізнесу та простих громадян. При цьому зацікавлені сторони відіграють не лише роль клієнтів, а стають важливим фактором впливу на розвиток і впровадження новітніх технологій для надання послуг. Адже швидкість руху цифрової трансформації залежить також і від адаптації усіх учасників процесу до нових умов. Цифрові технології дозволяють оптимізувати процеси управління, забезпечивши:
⦁	Зменшення затримки передачі інформації – будь-які комунікації за необхідності можуть бути майже моментальними.
⦁	Безперервний зв’язок між різними управлінськими структурами як на горизонтальному рівні між, наприклад, місцевими органами управління так і на вертикальному між державними та місцевими установами.
⦁	Швидкий обмін великими обсягами даних – будь-яка установа може отримати доступ до бази даних та на основі цих даних провести аналітику для швидкого та оптимального прийняття рішень
⦁	Захист інформації – розвиток кібербезпеки дозволяє закрити вразливі точки публічних та приватних баз даних, забезпечивши водночас швидкий доступ до інформації авторизованих користувачів та блокування злочинних дій зловмисників.
⦁	Застосування штучного інтелекту – останні роки штучний інтелект суттєво пришвидшився в розвитку і привертає все більше уваги дослідників, бізнесу та користувачів. Він може також бути використаний в управлінських процесах для дуже широкого спектру задач.
⦁	Автоматизація процесів прийняття рішень, комунікацій, розподілу задач, тощо. Будь який рутинний процес може і повинен бути автоматизований з використанням оптимальних алгоритмів роботи з даними.
⦁	Блокчейн технології дозволяють використовувати цифрову економіку на державному рівні, а також забезпечити надійний метод збереження публічних даних.
	
Із перелічених шляхів оптимізації процесів управління розглянемо більш детально впровадження технологій штучного інтелекту, завдяки яким автоматизація управлінських процесів в публічному адмініструванні може отримати значний розвиток. В останні роки дослідження значно просунулися у плані розвитку загального штучного інтелекту, що здатний вирішувати задачі широкого спектру та слугувати інтерфейсом між користувачем і комп’ютерною мережею. Зокрема можна привести приклад ChatGPT — чат-бот з штучним інтелектом, розроблений лабораторією OpenAI. Він являє собою велику статистичну модель мови, оптимізовану для ведення діалогів у текстовому вигляді та налаштовану завдяки технікам навчання з учителем та навчання з підкріпленням. В основі прототипу лежить модель OpenAI GPT-3.5 — покращена версія GPT-3. 
Прототип ChatGPT було випущено 30 листопада 2022 року. Він привернув увагу аудиторії завдяки своїм деталізованим і чітко сформованим відповідям. Звісно, на даному етапі розвитку немає гарантії в повній коректності відповідей, але навіть зараз бот може успішно імітувати роботу людини і формувати відповіді на широкий спектр питань. Відповідно, він може стати посередником між надавачем та отримувачем адміністративних послуг. Можна створити і впровадити різні схеми цієї взаємодії. Ось деякі варіанти побудови взаємодії користувач-орган управління:
⦁	Запити від користувачів проходять через чат-бота, який одразу видає відповідь на поставлене питання без задіяння людського персоналу.
⦁	Запит до чат-бота перенаправляється на вільного оператора для подальшого надання послуг.
⦁	Чат-бот може сформувати запит у конкретну базу даних і видати у відповідь результат у вигляді заповненої форми чи документу. При цьому запит може бути не лише до конкретного запису в реєстрі, а бути більш комплексним і вимагати обробки значної кількості даних.
⦁	Чат-бот може виступати як інструмент аналітики та обробки даних.
⦁	Чат-бот може виступати у якості асистента для працівника публічної адміністрації і допомагати швидко отримувати інформацію необхідну для прийняття того чи іншого рішення.

Також крім штучного інтелекту більш загального призначення, вищеперелічені завдання можна перекласти на більш спеціалізовані системи з конкретним призначенням і навчені з урахуванням особливостей процесів в українських органах публічного управління. 	Зокрема, необхідно провести дослідження можливостей використання штучного інтелекту в наступних аспектах роботи:
⦁	Кадрові процеси – обробка резюме, систематизація та уніфіковане форматування даних з резюме для швидкого отримання інформації зацікавленими особами. 
⦁	Обробка даних щодо індивідуальних показників якості роботи співробітників.
⦁	Організація аналітики для прийняття рішень.
⦁	Власне прийняття рішень на основі вхідних даних, але з наглядом відповідальних працівників.
⦁	Організація доступу до великих обсягів інформації.
	
Звісно, слід зазначити, що впровадження штучного інтелекту в роботу органів публічного управління не завжди можливе з технічного та організаційного погляду на даному етапі розвитку технології. Тому для досягнення цілей оптимізації адміністративних процесів необхідно окреслити робочий план дій з поступового впровадження штучного інтелекту та окремо визначити межі його використання і наявні технічні можливості його впровадження. 
Важливо зазначити, що впровадження технологій штучного інтелекту в публічному управлінні потребує зміни наявних моделей організації та, можливо, взагалі повного усунення людського фактору з прийняття окремих адміністративних рішень, проте це потребує значних зусиль з боку юридичного врегулювання.
Для окреслення цілей та планів розвитку використання штучного інтелекту в Україні Кабінет міністрів видав розпорядження “про схвалення Концепції розвитку штучного інтелекту в Україні” від 2 грудня 2020 р. № 1556-р., у якому визначається широкий список можливих напрямків розвитку та використання штучного інтелекту у багатьох сферах роботи держави. Ось короткий перелік питань, що визначені в концепції:

⦁	формування переліку адміністративних послуг, рішення за якими приймаються автоматично, за мінімальної участі державних службовців;
⦁	дослідження та застосування технологій штучного інтелекту у сфері охорони здоров’я, зокрема щодо протидії епідеміям та пандеміям, а також прогнозування та попередження потенційних епідемічних спалахів у майбутньому;
⦁	запровадження діалогового інтерфейсу для електронних адміністративних послуг;
⦁	розвиток цифрової ідентифікації та верифікації осіб, у тому числі для надання державних послуг;
⦁	проведення аналізу, прогнозування та моделювання розвитку показників ефективності системи публічного управління, окремих галузей економіки під час планування;
⦁	оптимізація процесів аналізу та оцінки міжнародних інформаційних, політичних, економічних та оборонних трендів;
⦁	виявлення випадків неправомірного втручання у діяльність електронної системи державних публічних закупівель та інших державних електронних систем;
⦁	застосування технологій штучного інтелекту для виявлення недобросовісної практики в діяльності посадових осіб та державних службовців;
⦁	розв’язання проблем, пов’язаних із функціонуванням державних реєстрів, кадастрів, тощо;
⦁	визначення напрямів конвертації даних в електронну форму;
⦁	забезпечення у рамках розвитку відкритих даних пріоритетності оприлюднення динамічних даних;
⦁	визначення переліку тематичних категорій наборів даних високої суспільної цінності, розпорядниками яких є органи державної влади;
⦁	розроблення механізмів анонімізації персональних даних.

Штучний інтелект наразі ще не врегульований законодавчо у світі та в Україні в достатній мірі. Темп його розвитку дуже швидкий, останнім часом трапляється кілька наукових проривів на рік, тому не встигають сформуватися законодавчі норми його використання. Зокрема, важливими питаннями, що потребують врегулювання в цій сфері є питання несення відповідальності за рішення та помилки, що можуть бути здійснені штучним інтелектом. Також окремо можна відзначити проблему інтелектуальної власності, адже при навчанні моделі розробники використовують дані, що знаходяться в публічному доступі, але наявні ліцензійні угоди не регулюють використання робіт інтелектуальної власності для цих цілей. Тобто згода авторів статей, витворів мистецтва та інше не враховується при використанні їх робіт для навчання штучного інтелекту. Це питання є не лише не врегульоване законодавчо, але і суспільна думка з цього приводу фактично ще не сформована. Тобто що є етичним при роботі зі штучним інтелектом ще необхідно визначити, хоча окремі дослідження з цього приводу проводяться, але цей процес вимагає значного часу з боку формування суспільної думки.
Також варто врахувати, що будь-які процеси автоматизації можуть бути зустрінуті протестами з боку працівників, що втрачають при цьому роботу. Зокрема найважче буде низькокваліфікованому персоналу, який буде вивільнений в першу чергу. Такі скорочення можуть бути доволі масовими і це може негативно вплинути на рівень безробіття в країні чи регіоні. Тому необхідна розробка програм щодо залучення скорочених працівників у інших галузях чи програми з підвищення їх кваліфікаційного рівня. 
Захист прав працівників та забезпечення їх соціальної захищеності є однією з найважливіших задач в контексті впровадження автоматизації та цифровізації праці. Зокрема, під час впровадження нових технологій вирішальним є забезпечення дотримання прав працівників, які можуть бути позбавлені робочих місць або не мати необхідних компетенцій для роботи з новими технологіями.
Одним з можливих інструментів забезпечення захисту прав працівників може стати безумовний базовий дохід – форма соціального забезпечення, згідно з якою кожен громадянин повинен мати законом гарантований безумовний мінімум грошового забезпечення. Протягом останніх років у  багатьох країнах світу було запущено пілотні проекти з упровадження базового доходу. Проте впровадження такої системи в умовах  України потребує реформи податкової системи і може мати непередбачувані наслідки, тому потребує подальшого дослідження.

Висновки.
Отже, у статті було проаналізовано шляхи впровадження цифрових технологій, нормативно-правову базу України, що регулює цей процес. Зокрема було розглянуто переваги та ризики щодо впровадження штучного інтелекту в роботі публічних адміністрацій. 
В реаліях України впровадження цифрових технологій, у тому числі штучного інтелекту, є пріоритетним напрямком розвитку в довгостроковій перспективі, але потребує уваги та виважених послідовних дій з боку держави, адже несе в собі ризики щодо коректності прийняття рішень, відповідальності у разі помилок, збільшення безробіття через автоматизацію праці тощо. 

Список літератури.
1.	О.А. Баранов, М.С. Демкова, С.В. Дзюба, А.В. Єфанов, І.Б. Жиляєв, Е.Л. Клепець, Ю.Місников, О.Арво, Т.В. Попова, І.А. Рубан, А.І. Семенченко, С.А. Чукут. Концепція розвитку електронного урядування в Україні, за ред. А.І. Семенченко. Київ. 2009. 16 с.
2.	Ю. Пігарєв, Н. Костенюк. Діджиталізація публічного управління
як чинник цифрової трансформації україни, Актуальні проблеми державного управління. 2021. №2. С. 92-96.
3.	О.Г.Мазур. Модернізація адміністративних процесів в органах публічного управління в умовах цифрової трансформації суспільства. Дніпро. 2020. 218 с.
4.	OpenAI. URL: https://openai.com/research/overview (дата звернення: 01.04.2023)




